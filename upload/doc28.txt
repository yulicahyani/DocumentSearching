Nganggen Endek Pinaka Lakaran Busana, Putri Koster :  Christian Dior Mangda Nagingin Makudang-kudang Prasarat


DENPASAR, Balitopnews.com - Christian Dior, rumah mode sane sampun kasub ring jagate, antuk pusat ipun ring Paris, nganggen endek pinaka silih tunggil lakaran busana ring koleksi busana spring/summer sane jagi kakaryanin ring warsa 2021. Sajeroning ngamolihang lakaran busana nganggen motip endek, Dior kapatutang nagingin makudang-kudang prasarat mangda prasida nglestariang saha nyayubin kawentenan kain tenun tradisional krama Bali. 

Prasarat punika kauningayang antuk Ketua Dewan Kerajinan Nasional Daerah (Dekranasda) Provinsi Bali, Putri Suastini Koster ri kala nyanggra sapangrauh Tim Ad Hoc Kerjasama Dior Kementerian Luar Negeri  (Kemenlu) RI ring genah patemon gedung Jayasabha, daweg rahina Buda, 14 Oktober 2020. Majeng Tim Ad Hoc Kemenlu RI, Putri Koster kasarengin antuk Kadis Perindustrian dan Perdagangan  I Wayan Jarta miwah Kadis Koperasi, Usaha Kecil dan Menengah I Wayan Mardiana, nguningayang rasa bangganyane riantukan silih tunggil kain tenun tradisional Bali prasida ngadautin rumah mode sane sampun kasub ring jagate. 

Dane maosang, karasayang sekadi ngipi ngamolihang gatrane punika. “Di tengah pandemi, tiba-tiba kita dikejutkan kabar menggembirakan. Pastinya sangat bangga ya," sekadi punika baos dane. Nanging ring rasa bangga punika, taler wenten rasa osah, mangda kawentenan kain endek nenten kantos sekadi tenun rangrang. Putri Koster nlatarang, daweg dumun tenun khas Nusa Penida naenin kakasubang saha motif ipun wenten sane nulad saha kakaryanin antuk massal. 

"Orang luar ikut memproduksi motif rangrang hingga pada titik tertentu kehilangan selera pasar. Saya tak ingin hal tersebut terjadi pada kain endek," Dane ngawewehin. Sangkaning punika, Dane nyarengang samian angga mangda nganggen pengalaman punika jalaran mulat sarira. Sampunang bangga kemanten, nanging lali ring swadarma sajeroning nyaga kalestarianipun. 

Mapaiketan ring panyayub majeng kawentenan kain endek, dane nuekang indik makudang prasarat sane patut kadagingin olih rumah mode Christian Dior mangda prasida nganggen lakaran endek ring koleksi busananipun ring warsa 2021 sane jagi rauh. Kapertama, Dior patut nganggen endek sane sayuwakti kakaryanin antuk perajin Bali. Dior mangda taler uning saha ngresepang yening endek nenten  pinaka tenun sane prasida kakaryanin massal. 

"Kain kita ini punya keterbatasan dalam produksi, selain itu dalam teknik pewarnaan sangat dipengaruhi oleh sinar. Jadi, celupan pertama dan berikutnya pasti akan ada perbedaan," Dane malih nuekang. Manut anak istri sane seneng ngwacen puisi puniki, parindikan punika dados kaluihan saking kain endek sangkaning kawentenannyane kawatesin pisan. Prasarat tiosan mangdane nyarengang eksportir saking Bali. Putri Koster maosang, makudang-kudang prasarat punika kamedalang wantah mapaiketan sareng amongan dane pinaka Ketua Dekranasda sajeroning nyaga kalestarian tenun tradisional. Tios ring punika, Putri Koster taler nguningayang indik utsaha sajroning nyayubin kain tenun tradisional Bali mawinan nenten kantos kaangkenin antuk anak tiosan. 

Dane ngaptiyang, mangda piteket saking pemerintah pusat mangda prakanti puniki prasdia mamargi saha mawesana becik majeng UMKM miwah kasukertan Bali. Putri Koster taler ngaptiyang tuntunan mapaiketan utsaha sajeorning nyayubin kawentenan kain endek. Kadisperindag Wayan Jarta ngawewehin, anggannyane taler sampun ngamargiang bebaosan sareng Dior miwah Kemenlu. Saking bebaosan punika, kauningin yening kaanggennyane kain endek sajeroning acara pamungkah Paris Fashion Week ring Jardin de Tuileries, Paris, Anggara (29/9) kapolihang saking internet.

Anggannyane taler sampun nguningayang ring produsen pemasok kain endek sane jagi kaanggen ring parikrama punika. "Kami sempat hubungi dan ketika kami sampaikan bahwa syaratnya harus perajin lokal Bali, mereka angkat tangan," baos dane. Disperindag Bali jagi nureksaian saha mastikayang yening pasokan lakaran endek sayuwakti saking Bali. Pemprov Bali taler mapengapti mangda prasida matemu langsung sareng angga saking rumah mode Christian Dior, sajeroning mligbagang indiki puniki. Pimpinan rombongan Tim Ad Hoc Kemenlu RI Dyah Lestari Asmarani maosang, dane wantah kanikain mangda nyelehin indik kaanggennyane lakaran endek ring koleksi busana Dior warsa 2021. 

Anak istri sane pinaka Ketua Sekretariat Tim Pecepatan Pemulihan Ekonomi (TPPE) Kemenlu puniki cumpu mangda ngutamayang utsaha sajeroning nglestariang kain endek. "Pada prinsipnya kami akan memastikan dan mengawal agar kerja sama ini berjalan dengan baik dan sama-sama menguntungkan," dane maosang. Sangkaning punika, banget kaaptiyang wenten paweweh saking Pemprov Bali wiadin Dekranasda mapaiketan ring prasarat sane patut kadagingin Dior. 

Mapaiketan ring panyayub majeng kain endek, anggota Tim Ad Hoc Kemenlu Erik Mangajaya ngaptiyang mangda Pemprov Bali ngamargiang Sistem Ekspresi Budaya Tradisional. Antuk punika, sistem punika jagi mawesana becik majeng pamargin promosi sepisanan nangiang kawentenan ekonomi kreatif ngraris ring UMKM sane wenten ring Bali. 

Nambakin kawentenan misappropriation majeng kain endek, Pemprov Bali kaaptiyang ngambil kalih pamargi. kapertama, ngamedalang peraturan daerah mapaiketan ring seni budaya tradisional kain endek Bali. Kaping kalih, naptarang kain endek Bali ring Database Kekayaan Intelektual Komunal Kemenkumham utawi Sistem Pengelolaan Data Pokok Kebudayaan Kemendikbud. Ring panguntat patemone punika, Putri Koster nyukserahang bingkisan marupa endek motif patra majeng Tim Ad Hoc Kemenlu RI.