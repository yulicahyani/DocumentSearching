Putri Koster Mikayunin Pertanian lan Kerajinan Lokal Bali Dados Penyuwun Kukuh Baga Pariwisata 


DENPASAR, Balitopnews.com - Ketua Tim Penggerak (TP) PKK Provinsi Bali Putri Suastini Koster nyumbungan kakukuhan UMKM Bali sane tetep presida memargi ring masan Covid-19, sane ngelimbak mageng majeng baga perekonomian. "Mabukti, UMKM tetep nguripan perekonomian iraga ring masan gering. Pariwisata dados bah, sakemaon UMKM tetep presida memargi yadiastun antuk makeh upanaya kan peluh," ucap Putri Koster ring pewarahne ring acara Gerakan Diversifikasi Pangan Lokal lan Fasilitasi KUR sane kalaksanayang rimg Hotel Vasini Denpasar, Soma 12 Oktober 2020. 

Kalanturang, Putri Koster nangiang UMKM setata mecikang angga anggen nyanggra tetincap yuga miwah teknologi, utawi sane katah kaucap industri 4.0. "Mangda setata melajah, melajah marketing, makeh metaken majeng dane sane sampun mikolihan, kantos benjangan UMKM iraga presida ngangsan mandiri. Pemilet usaha taler sampunan wantah maosan industri 4.0, sakemaon sayagayang angga. Sampun presidake ngeranjing ring marketplace, sampub presidake matransaksi antuk QRIS (Quick Response Code Indonesian Standard, red)?, lan tiosan," ucap pregina akeh kawikan puniki. 

Tiosan malih, Putri Koster taler nangian para pemodal ageng, industri pariwisata, restoran kantos pasar modern nyihnayang kauratiang sane mageng majeng kawentenan UMKM ring Bali. "Mangda ngangsan urati majeng produk-produk lokal, majeng pemilet usaha ring Bali. Sarengin taler nyukerthayang UMKM lokal Bali, rereh pemargi sinarengan, gotong royong yening wenten kapiambeng lan titiang taler ngaptiang Bali nenten puniki nenten wantah kadadosang konsumen, santukan Bali taler medue makeh produk sane presida iraga  unggahang," ucapne Pengabih krama kaping siki ring Pulau Dewata punika maosang Bali medue kaluwihan inggih punika jiwa seni sane kentel ring kramane. 

"Jiwa seni yening kaadungan antuk jiwa kewirausahaan pacang ngerauhang, nenten wantah produk sane makualitas, sakemaon taler  budi sane luhur. Benjangan, iraga ngaptiang pemilet UMKM, baga kerajinan lan pertanian presida dados cokor sane siteng sane negen baga pariwisata ring Bali, kantos raris rikala pariwisata punika ganjih, maka kalih kantun presida eksis negen perekonomian Bali," baosne. 

Tiosan raris manggala prawartaka sane taler Kepala Bidang Penganekaragaman Komsumsi lan Keamanan Pangan, Dinas Pertanian dan Ketahanan Pangan Provinsi Bali, Ir I Nyoman Suarta nguningan, parikrama sane kalaksanayang olih Dinas Pertanian lan Ketahanan Pangan Provinsi Bali sane taler kadukung Bank BPD Bali punika, kadagingin antuk pameran/display makudang produk olahan pangan lokal malakar produk pertanian nenten beras. "Suwang-suwang kabupaten/kota mameran produkne sane kasajian olih Kelompok Wanita Tani (KWT) binaan inggih punika UMKM sane ngolah pikolih pangan. Taler rauh nyaksiang para pemilet usaha hotel lan restoran miwah pengusaha pasar modern sekadi Tiara, Cocomart lan Asosiasi Pedagang Ritail (Aprindo) Bali," baosne. 

Suarta ngaptiang benjangan produk olahan pangan lokal Bali sane dahat makeh kepahne antuk kualitas sane becik, presida kawigunayang lan kapasaran olih hotel, restoran, lan pasar modern sekadi sane mungguh ring Peraturan Gubernur Bali Nomor 99 warsa 2018 indik Pemanfaatan lan Pemasaran Produk Pertanian, Perikanan lan Industri Lokal Bali. "Utamane pikayun baga pariwisata majeng produk-produk non-beras iraga pacang nincap, sane kasarengin taler nincapne kasukerthan UMKM utamane ring baga pangan lokal ring Bali," ucap dane. 

Ring galah punika Kadis Pertanian lan Ketahanan Pangan Provinsi Bali I.B. Wisnuardhana nguningan, Bali madue makudang produk pertanian nenten beras, minakadi woh-wohan, umbi-umbian lan jejanganan taler makudang tetaneman tamba miwah produk ubuh-ubuhan sane wenten dados kaolah dados produk olahan pangan lokal. "Produk olahan makeh kaproduksi olih UMKM skala rumah tangga miwah usaha mikro lan menengah. Kaaptiang produk pangan lokal presida ngangsan kaloktah lan karayunin krama santukan nenten kaon jaenne, pinih magizi, sehat lan pastika mudahan bandingan produk pangan tiosan sane makeh wenten ring pasaran," ucap dane. 

Adudonan antuk acara Gerakan Diversifikasi Pangan Lokal taler kalaksanayang nyukserahang pinunas KUR olih sane ngewalinin pemilet usaha UMKM pangan majeng Bank BPD Bali. Raris kalanturang Fasilitasi Kredit Usaha Rakyat (KUR) melarapan Bank BPD Bali majeng 100 UMKM pangan lokal Bali. Ke-100 pemilet usaha UMKM pangan lokal sane kapasilitasi KUR punika inggih punika KWT pelaksana program Pekarangan Pangan Lestari (P2L) lan KWT binaan sane sadurungne sampun kafasilitasi wantuan dana stimulus lan patut ngangsan kaberdayanang antuk ngawewehin modal anggen nincapang usaha. 

Ring masan gering Covid-19 puniki kawentenan UMKM utamane pinaka sane nyadiatang olahan pangan kamanah dahat kaaptiang. Tiosan raris dane sane kirangan modal usaha sane patut kafasilitasi antuk kredit modal usaha kan kawantu pemasaranne.  Produk-produk olahan pangan lokal sane kaunggahang duk Gerakan Diversifikasi Pangan, minakadi makudang olahan saking kacang-kacangan, umbi-umbian, woh-wohan, olahan ulam lan taluh, minakadi marupa ajengan miwah inuman.