		Gubernur Koster Lantik Serinah Dados Pjs Bupati Karangasem


DENPASAR,  Balitopnews.com -  Gubernur Bali Wayan Koster ngelantik Karo Organisasi Setda Pemprov Bali I Wayan 
Serinah dados Penjabat Sementara (Pjs) Bupati Karangasem, ring Gedung Wiswasabha Utama, Kantor Gubernur Bali, 
Anggara 6 Oktober 2020.

Pelantikan puniki kemargiang santukan Bupati lan Wakil Bupati Karangasem definitif ngelaksanayang cuti ring jagi 
kampanye ring Pilkada Serentak warsa 2020. 

Pelantikan kasarengin nyukserahang SK Menteri Dalam Negeri (Mendagri) RI sane memargi manut protokol kesehatan 
nambakin Covid-19.

Gubernur Koster maosan indik Karangasem pinaka ngeranjing nem kabupaten/kota ring Bali sane pacang 
ngelaksanayang Pilkada Serentak 2020 ring Desember sane jagi rauh. 

Munggwing asapunika mangda roda pemerintahan, pembangunan miwah ayah-ayah majeng krama ring Karangasem 
presida tetep memargi, raris patut wenten Penjabat Sementara Bupati Karangasem.

Selanturne majeng Pjs Bupati Karangasem, Gubernur Koster nunas mangda ngelaksanayang penataan majeng 
pemerintahan miwah organisasi perangkat daerah (OPD) sane wenten. Tiosan saking punika taler kalaksanayang 
ngelisang realisasi penyerapan anggaran manut parikrama sane sampun kaigumin Bupati sareng DPRD Karangasem. 

"Titiang nunas penjabat sementara bupati presida ngemargiang pemerintahan sane baik. Ulengan penyerapan anggaran 
kantos pemerintahan kaenterang becik lan akuntabel. Tincapan taler ayah-ayah majeng kramane kantos kramane taler 
kaayahin becik," ucap dane. 

Raris indik pemargi Pilkada Karangasem, Gubernur Koster sane taler Ketua DPD PDIP Bali nunas Pjs Bupati 
Karangasem mangda ngelaksanayang rembug sane becik majeng makasami stakeholder, minakadi KPU, Bawaslu, 
angga TNI lan POLRI. Indik puniki anggen ngmastikayang Pilkadane memargi trepti, labda 
karya lan antar manut antuk awig sane kaangge. 

Tiosan punika Gubernur Koster taler ngelingin mangda Pilkada kelaksanayang antuk ngutamayang protokol kesehatan. 
Santukan kantos mangkin kantun wenten mentik kasus Covid-19 ring Kabupaten Karangasem.

"Penjabat sementara bupati taler tunas titiang yukti-yukti netral ring Pilkada puniki. Sampunan mewirang 
majeng sinalih tunggil  pasangan calon. Puniki mangda kauratiang, mangda yukti-yukti netral nenten sareng 
mapolitik ring pengenter pemerintahan," teges dane. 

Tiosan raris, Pjs Bupati Karangasem I Wayan Serinah maosan, dane pacang setata marerembug sareng 
makasami stakeholeder kantos tata pemerintahan memargi becik.
 
Indik pemargi Pilkada, dane pacang maupanaya mangda Pilkada memargi labda karya, antar lan taler becik. 
Munggwing asapunika kramane mangda urati ring angga lan ngunggahang protokol kesehatan ngangsan 
katincapang. 

“Antuk asapunika nenten wantah tata titi demokrasi sane memargi becik lan sane dados tetujon konstitusi 
kajujur, sakemaon kramane tetep seger oger," baosne.

Karo Organisasi Setda Pemprov Bali I Wayan Serinah kalantik dados Pjs Bupati Karangasem manut SK 
Menteri Dalam Negeri Nomor 131.51-2968 warsa 2020 indik Penunjukan Penjabat Sementara Bupati 
Karangasem . 

Taler rauh ring pelantikan punika Bupati Karangasem definitif Mas Sumatri, Wakil Bupati Karangasem 
definitif I Wayan Artha Dipa, Sekretaris Daerah Provinsi Bali Dewa Made Indra, Sekda Kabupaten 
Karangasem, perwakilan KPU lan Bawaslu miwah Forkopimda Kabupaten Karangasem.